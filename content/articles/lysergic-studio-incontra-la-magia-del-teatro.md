---
title: "Lysergic Studio incontra la magia del teatro"
date: "2011-01-08T15:33:12.000Z"
categories:
  - "flusso"
tags:
  - "compagnia-eva-duarte"
  - "comunicazione"
  - "lysergic"
  - "marco-savatteri"
  - "musical"
  - "siti"
  - "teatro"
description: ""
---

Qualche mese fa sono stato contattato da alcuni amici di Agrigento che mi proponevano di realizzare un sito internet per una compagnia teatrale.

[![](https://enricodeleo.s3.eu-south-1.amazonaws.com/uploads/2011/01/13533_1252305997251_1517570971_30641109_5054977_n.jpg "locandina dreambot")](https://enricodeleo.s3.eu-south-1.amazonaws.com/uploads/2011/01/13533_1252305997251_1517570971_30641109_5054977_n.jpg)

Dico "_ok, vediamo cosa si può fare_" non considerando, mea culpa, la reale portata di questo progetto.

Arrivato il periodo natalizio, munito della prima bozza del sito, riesco ad incontrare **[Marco Savatteri](http://et-ee.facebook.com/group.php?gid=46712793505)**, presidente della **Associazione Compagnia Teatrale Eva Duarte**. Un giovanissimo e talentuoso agrigentino che in un paio d'ore passate insieme mi parla un po' della sua attività come regista, compositore ed autore di diverse opere. Un artista che è riuscito a farsi largo in un mondo che per me è arcano (ammetto di essere stato in teatro pochissime volte), addirittura varcando i confini dell'Europa.

Non mi dilungo nel descrivere dettagliatamente l'attività di Marco e della sua compagnia per non trasformare questo post in una sviolinata e togliervi il piacere di scoprire un po' meglio la compagnia a sito ultimato. Basti sapere però che **mi sono innamorato di questo progetto**. Marco (con un incredibile impegno da parte del resto della compagnia) ha messo su qualcosa di eccezionale partendo da zero, ed **un impegno del genere deve essere conosciuto**. Hanno bisogno di più comunicazione, di sfruttare il web per farsi conoscere e riconoscere, insomma hanno bisogno di me ;)

Concludendo voglio condividere con voi un brano tratto da "Cleopatra, l'alba si fa tramonto". Silenzio in sala.
