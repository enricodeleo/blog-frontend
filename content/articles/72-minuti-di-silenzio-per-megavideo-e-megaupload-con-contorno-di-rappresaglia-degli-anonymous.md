---
title: "72 minuti di silenzio per Megavideo e Megaupload con contorno di rappresaglia degli Anonymous"
date: "2012-01-20T00:02:51.000Z"
categories:
  - "flusso"
tags:
  - "attualita"
  - "chiusura"
  - "copyright"
  - "fbi"
  - "file-hosting"
  - "megaupload"
  - "megavideo"
  - "sharing"
  - "streaming"
  - "usa"
  - "web"
description: ""
---

_**"72 minuti di silenzio per Megavideo"**_, questo il tormentone alle prime ore dalla **chiusura del colosso mondiale dello streaming e del file sharing**.

E' la prima volta che assisto in tempo reale alla caduta di un colosso del web. Stavo giusto vedendo un video su Megavideo, quando sento il mio coinquilino dire che è down. Finisce il mio video e ricarico la pagina (che evidentemente era sopravvissuta grazie alla cache del browser) e boom **addio servizi Mega-qualcosa**.

**Il sito è stato oscurato dal Dipartimento di Giustizia degli Stati Uniti d'America per violazione di copyright e pirateria**, mentre l'FBI ha reso noto l'arresto del proprietario e di parte dello staff. Le majors dichiarano danni per 500 milioni di dollari a causa del servizio.

![](https://enricodeleo.s3.eu-south-1.amazonaws.com/uploads/2012/01/megavideo.jpg "megavideo")

Il **buzz sulla rete è stato immediato e massiccio**, tutti sono corsi ad approfittare della morte del colosso per creare il proprio gruppo o la propria pagina di Facebook e godersi il proprio quarto d'ora di celebrità. Anche [Wikipedia è stata aggiornata](http://it.wikipedia.org/wiki/Megavideo) per riportare l'accaduto.

Una bella botta per milioni di utenti (45 mln di visite annue secondo le stime) che utilizzavano i servizi di MegaVideo e MegaUpload, così come per i vari siti e forum che avevano fatto la loro fortuna con il link sharing. Tra tutti ovviamente coloro che hanno perso di più sono stati gli utenti premium e comunque coloro i quali avevano affidato al sito files importanti utilizzandolo come una sorta di disco remoto.

## La vendetta del gruppo Anonymous

Vendetta, vendetta, tremenda vendetta. La famosa crew di hackers ha immediatamente dato luogo ad una rappresaglia nei confronti dei siti dei "censori", tra i quali ovviamente quello del Dipartimento di Giustizia USA all’indirizzo [justice.gov](http://www.justice.gov/). L'ira degli Anonymous si sta scatenando anche contro RIAA.org, universalmusic.com e copyright.gov. **Un attacco dalle dimensioni di una guerra santa telematica: oltre 5000 le persone coinvolte**.

Che dite rivedremo mai riapparire questo servizio? Sarà un colpo per la condivisione e la pluralità della rete?
