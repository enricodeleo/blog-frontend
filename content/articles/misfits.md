---
title: "Misfits"
date: "2010-11-14T23:07:48.000Z"
categories:
  - "serie-tv"
tags:
  - "commedia"
  - "drama"
  - "recensione"
  - "sci-fi"
  - "supereroi"
  - "telefilm"
description: ""
---

In occasione dell'inizio della seconda stagione, di cui ho già avuto modo di vedere il primo episodio, mi è venuto in mente di scrivere due righe sulla serie tv **[Misfits](http://www.channel4.com/programmes/misfits)**.

![](https://enricodeleo.s3.eu-south-1.amazonaws.com/uploads/2010/11/2yosb6e.png "2yosb6e")

Ho scoperto la serie **Misfits** da poco grazie al consiglio di amici. Mi sono fidato e sono corso a procurarmi tutta la prima stagione. Risultato? Ho visto tutta la prima serie (6 episodi) in una sola notte.

La serie mi ha preso sin da subito. Si miscelano **eroi reietti, figure negative, battute sconce di pessimo gusto e chi più ne ha più ne metta**. Il genere di appartenenza di questa serie è anch'esso un mix. C'è la commedia, la fantascienza, il dramma...

I personaggi sono molto particolari e presentano diverse sfaccettature. Mi sembra davvero un'ottima serie e non posso fare altro che consigliarla. Meglio se sei maggiorenne e non troppo pudico/schizzinoso/facilmente impressionabile.

![](https://enricodeleo.s3.eu-south-1.amazonaws.com/images/Misfits_2D_packshot-14069686.JPG "misfits")

## Il plot

La situazione è questa: ci sono dei ragazzi  che hanno commesso reati di vario genere. Non di quelli da carcere, intendiamoci, ma di quelli che fanno incazzare un giudice e fanno guadagnare un cospicuo numero di ore da passare al servizio della società.

Durante il primo giorno di lavori socialmente utili scoppia una tempesta a dir poco esagerata: lastroni di ghiaccio che cadono dal cielo distruggendo veicoli, raffiche di vento, fulmini. Ecco, i fulmini, appunto. I ragazzi vengono fulminati durante la tempesta ed iniziano a sentirsi strani. Di lì a poco scoprono di aver sviluppato delle capacità. Quali? Come funzionano? Cosa hanno intenzione di farne? Ovviamente non vi posso rispondere.
