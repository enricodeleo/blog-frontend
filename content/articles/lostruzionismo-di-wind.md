---
title: "L'ostruzionismo di Wind"
date: "2012-01-13T15:54:27.000Z"
categories:
  - "flusso"
tags:
  - "internet"
  - "mobile"
  - "sms"
  - "viber-voip"
  - "wind"
excerpt: ""
---

Il nostro simpatico operatore (dicono) low cost, già tristemente noto per [gli eventi Fringe](http://blog.enricodeleo.com/la-wind-e-gli-eventi-fringe/) che genera, è tornato di nuovo nelle mie preghierine serali da quando ha deciso di **rivaleggiare con il mago Gandalf**.

![](https://enricodeleo.s3.eu-south-1.amazonaws.com/uploads/2012/01/wind.jpg "wind")

A cosa mi riferisco?  Come ogni altro operatore, Wind, offre un piano mobile di connessione ad internet che, alla cifra di 9 euro mensili **promette connessione illimitata** (in termini di tempo) ad internet dal cellulare.

Io, come del resto moltissimi altri utenti in questa che è ormai l'era di internet mobile, ho sottoscritto questo piano anche allo scopo di comunicare in tempo reale con gli altri utilizzando le varie applicazioni di messaggistica istantanea e voip che spopolano sul Market di Android così come sull'App Store di Apple.

In questo momento ad esempio è molto in voga l'applicazione **[Viber](http://www.viber.com/)**, che **consente sia di messaggiare che di chiamare via internet** e per questo ha incontrato le simpatie di tantissimi utenti. Di tanti utenti appunto ma **non della indomita Wind** che è subito corsa ai ripari bloccando la connessione verso i servizi di Viber rendendolo inservibile. **Bell'esempio di correttezza nei confronti degli utenti che pagano per accedere a tutto internet e non solo alla parte che non crea fastidi all'operatore.**
